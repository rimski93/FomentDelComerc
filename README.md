[![Ask DeepWiki](https://deepwiki.com/badge.svg)](https://deepwiki.com/rimski93/FomentDelComerc)

**BASES REGULADORES DE SUBVENCIONS PER AL FOMENT DEL COMERÇ AL MUNICIPI D’ASCÓ**

**PRIMERA. FINALITAT**

Fomentar el comerç al municipi d’Ascó així com millorar la qualitat de vida dels vilatans i vilatanes en aquests moments difícils per a les petites empreses i famílies degut a la crisi econòmica en la que estem immersos, d’acord amb el que es disposa a l’article 40 de l’Estatut d’Autonomia de Catalunya d’acord amb el qual els poders públics han de tenir com a objectiu la millora de la qualitat de vida de totes les persones i 45 del mateix cos legal segons el qual els poders públics han d'adoptar les mesures necessàries per a promoure el progrés econòmic i el progrés social de Catalunya i dels seus ciutadans.

**SEGONA. OBJECTE**

1. Constitueix l’objecte d’aquestes bases regular i fixar els criteris i el procediment per a la
concessió de subvencions per al foment del comerç al municipi d’Ascó.

2. Concretament l’ajuda econòmica, en forma de targeta en saldo equivalent, es destina a
impulsar l’activitat dels comerços del municipi i fomentar la compra al poble. El saldo de la
targeta serà usat en exclusiva als comerços adherits del municipi per a l’adquisició de
productes propis de cada comerç.

**TERCERA. CRITERIS**

1. Les subvencions a les que fan referència aquestes bases tenen caràcter voluntari i eventual,
són lliurament revocables en tot moment, no generen cap dret a l’obtenció de subvencions
en anys posteriors i no es poden al·legar com a precedent, així com tenen caràcter no
devolutiu.

2. El procediment per a l’atorgament de les subvencions previstes en aquestes bases serà el
de concurrència pública no competitiva, en base a l’ordre cronològic de presentació de
sol·licitud.

3. La gestió de les subvencions s’efectuarà d’acord amb els principis establerts en la normativa
general reguladora de les subvencions de l’ajuntament d’Ascó i la restant normativa aplicable
en matèria de subvencions

**QUARTA. CONDICIONS I REQUISITS PERSONES BENEFICIÀRIES DE LA SUBVENCIÓ**

1. S’estableixen tres modalitats d’ajuts, en el benentès que l’ajut de 300€ és incompatible amb el
de 1.000€ i el de 75€ incompatible amb el de 200€:

	a) Ajut de 300€ anuals en format targeta amb saldo equivalent.
	
	b) Ajut de 1.000€ anuals en format targeta amb saldo equivalent.
	
	c) Ajut de 200€ anuals en format targeta amb saldo equivalent.
	
	d) Ajut de 75€ anuals en format targeta amb saldo equivalent.
2. Per a les quatre modalitats d’ajut es requereix:

	- Estar al corrent de pagament de les obligacions tributàries municipals.

	- No estar sotmès/sa en cap de les circumstàncies previstes a l’article 13 de la Llei 38/2003,de 17 de novembre, general de subvencions, requerides per a tenir la condició de persona beneficiària de la subvenció.

	- És requisit indispensable que en el moment de la sol·licitud la persona estigui empadronada a Ascó.

	- Només poden haver dos únics ajuts per habitatge i persona (300€ +75€ o 300€ +200€ o 1.000€ +75€ o 1.000€ +200€), i preval la propietat davant el règim de lloguer.

	- L’únic ajut per habitatge fa referència a l’immoble on estigui empadronada la persona sol·licitant de l’ajut.

3. Per l’ajut de 300€ anuals en format targeta amb saldo equivalent, a més:

	- Estar empadronat/da al municipi per un termini mínim de 36 mesos continuats,
immediatament anteriors a la presentació de la sol·licitud de subvenció. O haver estat
empadronat/da a Ascó, de forma ininterrompuda, per un termini mínim de 15 anys.

	- Ésser subjecte passiu de l’Impost sobre Béns Immobles (en el seu defecte, acreditar la
propietat de l’habitatge) o ésser arrendatari/a de l’habitatge.

4. Per l’ajut de 1.000€ anuals en format targeta amb saldo equivalent, a més:

	- Estar empadronat/da al municipi per un termini mínim de 96 mesos continuats,
immediatament anteriors a la presentació de la sol·licitud de subvenció. O haver estat
empadronat/da a Ascó, de forma ininterrompuda, per un termini mínim de 15 anys.

	- Ésser titular del comptador de llum de l’habitatge o, en el seu defecte, acreditar el pagament
a títol propi del rebut de la llum de l’habitatge.

5. Per l’ajut de 200€ anuals en format targeta amb saldo equivalent, a més:

	- Ésser subjecte passiu de la Taxa de recollida domiciliària de residus.

	- Estar al corrent de pagament de la Taxa de recollida domiciliària de residus de l’any en curs.

	- Realitzar una contribució total al sistema de recollida d’escombraries porta a porta, la qual
serà detallada a la convocatòria anual corresponent. No obstant i de forma excepcional per
a l’any 2025, en cas que el sistema porta a porta no s’hagi iniciat l’any 2025 o s’iniciï durant
l’últim trimestre de l’any, es podrà atorgar aquest ajut en cas de compliment de la resta de
condicions i requisits.

6. Per l’ajut de 75€ anuals en format targeta amb saldo equivalent, a més:

	- Ésser subjecte passiu de la Taxa de recollida domiciliària de residus.

	- Estar al corrent de pagament de la Taxa de recollida domiciliària de residus de l’any en curs.

	- Realitzar una contribució parcial al sistema de recollida d’escombraries porta a porta, la qual serà detallada a la convocatòria corresponent.

7. En el cas de pèrdua o de targeta defectuosa per un mal ús o conservació de la persona
beneficiària que comporti l’emissió d’una nova targeta, serà necessari el pagament del preu
públic establert per l’ajuntament.

**CINQUENA. CONDICIONS I REQUISITS COMERÇOS ADHERITS**

1. Es poden adherir a la campanya tots els comerços ubicats a Ascó que:

	- Disposin de llicència d’obertura o estigui en tramitació

	- Estar al corrent de pagament amb les obligacions tributàries municipals

	- Participar en almenys dos dels programes o activitats anuals impulsats pels comerços
per part de la Regidoria de Promoció Econòmica municipal, fet que s’acreditarà d’ofici
per part de l’ajuntament.

2. Els comerços adherits han d’estar identificats amb la imatge “Invertim Ascó” que es lliurarà
per part de l’ajuntament una vegada acreditats el compliment dels requisits i condicions per
part del comerç.

**SISENA. QUANTIA DE LA SUBVENCIÓ**

1. El saldo de la targeta serà bescanviable exclusivament als comerços d’Ascó adherits al
prograa i disposa de la validesa de l’any d’emissió.

2. L’ajut s’abonarà en un pagament únic a través de la càrrega i activació de la targeta d’ús
nominal i intransferible de la persona beneficiària de la subvenció

3. Es contemplen quatre quantitats d’ajut diferenciades:

	a) 300€ en format targeta amb saldo equivalent

	b) 1.000€ en format targeta amb saldo equivalent

	c) 200€ anuals en format targeta amb saldo equivalent

	d) 75€ anuals en format targeta amb saldo equivalent

4. Els requisits i condicions per a gaudir dels ajuts s’estableixen a la base quarta.

**SETENA. SOL·LICITUDS I TERMINI PERSONES BENEFICIÀRIES**

1. Les persones interessades disposaran podran sol·licitar l’ajut a partir de la data establerta a
la convocatòria anual i fins el 30 de novembre de l’any de la convocatòria corresponent.

2. Les persones interessades han de presentar, en termini, davant el registre d’entrada de
l’ajuntament:

	- Sol·licitud específica

	- Fotocòpia del DNI o equivalent de la persona beneficiària

	- Declaració responsable de no estar sotmès en cap de les circumstàncies previstes a la
Llei 38/2003, de 17 de novembre, General de Subvencions i al Reial Decret 887/2006,
de 21 de juliol, pel que s’aprova el Reglament de la Llei 38/2003, requerides per a tenir
la condició de persona beneficiària de la subvenció

	- Rebut pagat de l’any en curs de l’Impost sobre Béns Immobles o, en el seu defecte, còpia
de l’escriptura de propietat de l’habitatge, en cas de ser propietari/a

	- Contracte d’arrendament vigent, en cas de ser llogater/a

	- Últim rebut pagat de la llum de l’habitatge a nom de la persona beneficiària o, en el seu
defecte, acreditació fefaent del pagament per part de la persona beneficiària de l’ajut del
rebut de la llum de l’habitatge, en el cas d’optar a l’ajut de 800€

3. Caldrà presentar documents originals, els quals seran compulsats degudament a
l’ajuntament.

4. L’ajuntament comprovarà d’ofici l’empadronament i la situació d’estar al corrent de les
obligacions tributàries municipals. A aquests efectes, s’unirà als expedients individuals prova
fefaent d’aquests extrems.

5. Així mateix, l’ajuntament es reserva el dret de sol·licitar tota aquella documentació necessària
per comprovar l’acreditació de les condicions i els requisits per a l’atorgament de l’ajut.

**VUITENA. SOL·LICITUDS I TERMINI COMERÇOS**

1. L’adhesió dels comerços del municipi en el programa es realitzarà a l’ajuntament, si bé es
donarà per renovada automàticament l’adhesió, anualment, si no es sol·licita la baixa
expressa per part del comerç en instància davant l’ajuntament. Baixa que es pot presentar
en qualsevol moment de l’any.

2. Per a l’adhesió al programa els comerços han de presentar:

	- Sol·licitud d’adhesió

	- DNI o equivalent del titular del comerç

	- Escriptura pública i estatuts de constitució del comerç

3. Caldrà presentar documents originals, els quals seran compulsats degudament a
l’ajuntament.

4. L’ajuntament comprovarà d’ofici la disposició de llicència d’obertura de l’establiment i la
situació d’estar al corrent de les obligacions tributàries municipals. A aquests efectes, s’unirà
als expedients individuals prova fefaent d’aquests extrems.

**NOVENA. FORMA I TERMINI DE L’ATORGAMENT A LES PERSONES BENEFICIÀRIES**

1. Les sol·licituds presentades seran avaluades per la Unitat d’Ajuts i Subvencions, qui emetrà
proposta de resolució validada per la Regidoria de Promoció Econòmica, per a la seva
consideració per part de la Junta de Govern, qui és l’òrgan competent per a la seva resolució.

2. Amb la notificació individual de l’atorgament de la subvenció dels ajuts dels 300€ o dels
1.000€ es carregarà el saldo a la targeta nominal de la persona beneficiària de la subvenció.

3. El termini màxim de resolució de l’atorgament serà de tres mesos des de la presentació de
la sol·licitud.

4. En el casos dels ajuts dels 75€ o dels 200€ es resoldrà de forma condicionada a la
comprovació dels requisits exigits per al seu gaudi, els quals seran acreditats d’ofici
mitjançant informe de Medi ambient unit a l’expedient. Així doncs es carregarà el saldo a la
targeta una vegada acreditats els requisits.

5. Les persones interessades podran interposar, amb caràcter potestatiu, recurs de reposició
en el termini d’un mes, o bé recurs contenciós administratiu contra la resolució de l’ajut.

6. No es podran atorgar subvencions per una quantia superior al crèdit disponible.

**DESENA. FORMA I TERMINI DE PRESENTACIÓ DE FACTURES PELS COMERÇOS**

1. El saldo de la targeta disposa de la validesa de l’any d’activació.

2. L’ajuntament, analitzada la documentació, aprovarà les despeses degudament validades per
acord de Junta de Govern Local, en el termini màxim de tres mesos des de la seva entrada
a l’ajuntament.

**ONZENA.- COMPATIBILITAT**

1. Sense perjudici del que pugui establir-se per altres administracions públiques, l’ajut tindrà la
condició de compatible amb les que puguin lliurar altres organismes.

2. Són incompatibles els dos ajuts de 300€ i 1.000€, així com els ajuts de 75€ i 200€, tots
establerts a les presents bases.

**DOTZENA. RÈGIM SANCIONADOR**

1. Les persones beneficiàries restaran sotmeses a les responsabilitats i al règim sancionador que
sobre sancions administratives estableix la normativa aplicable en matèria de subvencions, la
Llei general pressupostària i la Llei general tributària.

2. L’Ajuntament iniciarà un procediment de reintegrament de la subvenció concedida i abonada
indegudament de conformitat amb la legislació vigent i les presents bases.

**TRETZENA. PUBLICITAT I CONVOCATÒRIA**

1. La present Ordenança es publicarà en el Butlletí Oficial de la Província de Tarragona, així com
en la seu electrònica de l'ajuntament.

2. La convocatòria de subvencions haurà de publicar-se en la Base de Dades Nacionals de
Subvencions (en avant BDNS). Posteriorment, la BDNS en trametrà l'extracte al Butlletí Oficial
de l’Estat per a la seva publicació. Així mateix, es donarà publicitat de la convocatòria en el Tauler
d'Anuncis de la seu electrònica d'aquest ajuntament

**DISPOSICIÓ FINAL**

En tot allò que no es preveu en aquestes bases de manera expressa, serà d'aplicació el que es
disposa als articles 239 al 241 del Decret Legislatiu 2/2003, de 28 d’abril, pel qual s’aprova el
Text Refós de la Llei Municipal i de règim local de Catalunya, als articles 118 a 129 del Decret
179/1995, pel qual s’aprova el Reglament d'obres, activitats i serveis dels ens locals de Catalunya
i a l’Ordenança General de Subvencions de l’Ajuntament d’Ascó.

**DISPOSICIÓ DEROGATÒRIA**

Les presents bases de subvenció deroguen i, per tant, substitueixen, les anteriors bases de
subvenció municipal núm. 7 Bases de subvencions per al foment del comerç al municipi d’Ascó.
















*DILIGÈNCIA.- Per a fer constar que les presents bases van ser aprovades inicialment pel Ple de la Corporació en sessió
de data 15 d’abril de 2016, definitivament pel Ple de la Corporació en sessió de data 29 de juny de 2016 i publicades
definitivament al Butlletí Oficial de la Província de Tarragona núm. 131 d’11 de juliol de 2016.*

*I per a fer constar que, per acord de la Junta de Govern Local de data 3 de maig de 2017, es va modificar la convocatòria
de subvencions per al foment del comerç al municipi d’Ascó, corresponent al 2017, pel que fa a l’import dels ajuts, passant
de 800 € a 900 €, i quedant modificada la base quarta de les presents bases en el mateix sentit.*

*I per a fer constar que aquestes Bases van ser modificades inicialment pel Ple de la Corporació en sessió de data 19 de
desembre de 2017 i publicades definitivament al Butlletí Oficial de la Província de Tarragona núm. 32, de 14 de febrer de
2018*

*I per a fer constar que aquestes Bases van ser modificades inicialment pel Ple de la Corporació en sessió de data 19 de
desembre de 2019 i publicades definitivament al Butlletí Oficial de la Província de Tarragona de data 12 de març de 2020.*

*LA SECRETÀRIA*
