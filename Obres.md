## BASES REGULADORES DE SUBVENCIONS PER A LA REALITZACIÓ D’OBRES EN IMMOBLES AL MUNICIPI D’ASCÓ
**PRIMERA. FINALITAT**

L’actual crisi econòmica en la que es veu immers el país i, per tant, la seva ciutadania, ha suposat un poder adquisitiu molt menor per a la gran majoria de famílies. Aquest fet deriva en que despeses destinades a l’habitatge i altres usos, tant d’obra nova com de rehabilitació i/o reforma no es poden portar a terme, amb el conseqüent despoblament i deteriorament dels diferents immobles del municipi i, així mateix, de la pròpia imatge de la vila.

Aquesta subvenció, per tant, té la finalitat de fomentar la construcció de nous immobles i de les obres de conservació i consolidació dels existents de la vila que contribueixin a la millora de l’entorn urbà. Aquesta subvenció esta destinada als edificis de nova construcció, reformes i rehabilitacions d’ús residencial, magatzems, garatges i locals.

**SEGONA. OBJECTE I CRITERIS LA CONCESSIÓ DE LA SUBVENCIÓ**
1. L’objecte d’aquestes bases especifiques reguladores de subvencions és establir i regular les ajudes econòmiques que, amb càrrec als pressupostos de l’Ajuntament d’Ascó, es puguin reconèixer per a les obres de nous immobles i de conservació i consolidació dels existents que contribueixin a la millora de l’entorn urbà.

2. Les subvencions a les que fan referència aquestes bases tenen caràcter voluntari i eventual, són lliurament revocables en tot moment, no generen cap dret a l’obtenció de subvencions en anys posteriors i no es poden al·legar com a precedent, així com tenen caràcter no devolutiu.

3. L'execució de les accions o la presentació de documentació definida en aquestes bases com de compliment obligat serà requisit imprescindible per a l'obtenció de la subvenció i el seu incompliment serà motiu de denegació.

4. El procediment per a l’atorgament de les subvencions previstes en aquestes bases serà el de concurrència pública no competitiva, en base a l’ordre cronològic de presentació de sol·licitud.

5. En tot allò que no disposen aquestes bases, s'aplicarà amb caràcter supletori la resta de disposicions legals i reglamentàries establertes en la normativa general reguladora de les subvencions de l’ajuntament d’Ascó i la restant normativa aplicable en matèria de subvencions

6. Per tal de mantenir unes condicions especialment avantatjoses per a les obres objecte d'aquestes bases, es declaren expressament compatibles els ajuts aquí previstos amb els establerts per altres administracions públiques sempre que no se superi amb les subvencions concedides el cost total de l'obra subvencionada.

**TERCERA. ÀMBIT D’ACTUACIÓ.**
1. Seran objecte de les ajudes establertes en aquestes bases, les actuacions que es portin a terme dins dels immobles inclosos al sòl urbà del municipi, amb especificacions concretes a la zona de casc antic (Clau A1 segons planejament vigent) i els béns catalogats que formen part del catàleg d’edificis i conjunts urbans i rurals de caràcter històric, artístic i ambiental d’Ascó.

**QUARTA. ACTUACIONS SUBVENCIONABLES**

Als efectes del finançament establert per aquest bases reguladores, les obres en els immobles es diferenciaran en tres blocs:

1. BLOC 1. Obra de nova construcció o del resultat d’una rehabilitació integral de l’edificació

2. BLOC 2. Obres de rehabilitacions, reforma i condicionament dels immobles i solars.

3. BLOC 3. Retirada, tractament i gestió de les cobertes de fibrociment (contingut amb amiant)

**1. BLOC 1. Obra nova o gran rehabilitació: són subvencionables la realització de les següents actuacions:**.

- Fonaments i estructura
- Cobertes
- Tancaments primaris i secundaris
- Divisions primaris i secundaries
- Acabats interiors i exteriors
- Instal·lacions (lampisteria, electricitat, gas, telecomunicacions, equipaments fixos,..)

**2. BLOC 2. Obres de rehabilitacions, reforma i condicionament dels immobles i solars:**
**són subvencionables les següents actuacions:**

- Rehabilitació de façanes, mitgeres i tancaments.
	- Revestiments: aplacats, arrebossats, pintats
	- Fusteries exteriors: finestres, porta d’accés, portes garatge (element complet)
	- Serralleria: baranes, reixats de protecció
	- Proteccions solars: persianes i tendals.
- Canvi, reparacions i/o rehabilitacions-reformes de cobertes.
- Obres de rehabilitació, consolidació i reforma d’estructures i fonaments per millorar les condicions de seguretat de l’immoble
	- Obres d’elements estructurals: parets de càrrega, pilars, forjats.
- Actuacions que comportin millorar en les condicions de salubritat, higiene i habitabilitat de l’immoble.
	- Sanejat d’humitats.
	- Tractament d’impermeabilització (coberta, façana, divisions interiors i paviments).
	- Divisions primaris (envans)
	- Revestiments: arrebossats, enguixats i pintats
	- Paviments.
	- Reforma de cuina completa (inclou aigüera i aixetes, campana extractora, foc/placa de cocció).
	- Reforma de bany complet (inclou sanitaris: renta-mans i aixetes, inodor i dutxa o banyera).
	- Fusteries interiors (element complet): portes i baranes.
	- Mosquiteres
- Actuacions que comportin millorar en les condicions d’accessibilitat i mobilitat a l’immoble.
	- Obres d’instal·lacions d’ascensors, rampes, salva escales, etc. Inclou tant la maquinaria com l’obra civil.
	- Canvis de banyeres per plats de dutxa
	- Altres obres per millorar accessibilitat i mobilitat
- Instal·lacions:
	- Substitució completa de la instal·lació de lampisteria, electricitat, gas, telecomunicacions, climatització.
	- Equipaments fixos: escalfador ACS elèctric (termo), plaques de cocció, campana i/o extractor, aigüeres, sanitaris.
- Instal·lacions d’eficiència energètica provinents del sol, aire i subsòl:
	- Instal·lacions de plaques solars per ACS i calefacció
	- Plaques fotovoltaiques per producció d’electricitat (inclou bateries)
	- Instal·lacions d’aerotèrmia
	- Instal·lacions de geotèrmia
- Tancament de solars urbans.

**3. BLOC 3. Retirada, tractament i gestió de les cobertes de fibrociment: són subvencionables les següents actuacions:**
- La retirada per empresa especialitzada i autoritzada del tractament d’aquest tipus de residus
- El transport i gestió de la runa a l’abocador autoritzat.

**CINQUENA. ACTUACIONS NO SUBVENCIONABLES.**

No seran subvencionables qualsevol obra o element que ja hagi estat subvencionat prèviament amb un termini de 10 anys.

A més, no seran subvencionables les obres i/o actuacions següents:
- Obres i actuacions subvencionables però que incompleixen requisits i característiques que determina la normativa municipal vigent.
- Obres destinades a elements exteriors o complementaris dels habitatges com: piscines, paviments exteriors, enjardinaments i barbacoes.
- Aparells de calefacció d’electricitat o combustió de fusta, pellets, gas… (estufes, xemeneies, radiadors elèctrics, etc.)
- Obres de reparacions i manteniment de les instal·lacions dels edificis com són:
	- Reparacions d’instal·lacions d’accessibilitat (ascensors, salvaescales,...)
	- Reparacions i/o substitució de motors de portes
	- Reparacions puntuals ni manteniment de les instal·lacions dels edificis.
	- Reparacions i/o substitució puntual d’ accessoris instal·lacions elèctriques (endolls, interruptors, etc.)
	- Reparacions i/o substitució puntual accessoris instal·lacions de lampisteria (aixetes, mampara, etc.)
	- Reparacions d’elements d’instal·lacions d’eficiència energètica.
	- Reparacions de tancaments practicables (finestres, portes)
	- Reparacions d’instal·lacions d’eficiència energètica prèviament subvencionades.

**SISENA. REQUISITS GENERALS I OBLIGACIONS DELS BENEFICIARIS**

1. Requisits generals

	Per acollir-se a les ajudes d’aquestes bases, els promotors de l’obra cal que reuneixin les següents condicions:

	- Ser persones físiques jurídiques, entitats sense ànim de lucre, empresaris que destinin la promoció per destinació a venda l’immoble objecte de petició de subvenció, o, en el cas d'edificacions en règim de propietat horitzontal, comunitats de propietaris.
	- Ser propietaris, arrendataris, usufructuaris de l'immoble o titulars d'altres títols jurídics d'igual naturalesa admissibles en dret.
	- Trobar-se al corrent de llurs obligacions tributàries, amb la seguretat social i amb l'Ajuntament d’Ascó i d'acord amb les normes vigents. El benefici que es reconegui per raó d'una determinada actuació s'entendrà a qui se subrogui en la titularitat o ús de la finca i de la llicència d'obres, prèvia acreditació documental.
	- El reconeixement d’atorgament de l’ajut es farà amb posterioritat a l’aprovació de la corresponent llicència d’obres prèvia comprovació dels serveis tècnics municipals de la documentació que acompanyi la sol·licitud de subvenció.
	- El sol·licitant perdrà tots els drets sobre les ajudes concedides en el supòsit que s'executin les obres fora dels paràmetres autoritzats a la llicència municipal d'obres concedida.
	- L'Ajuntament d’Ascó serà el titular del dret de gestió de la publicitat a les lones de protecció de les obres, amb motiu d'aquestes obres i durant l'execució. A aquest efecte, el peticionari, pel fet d'acollir-se a aquestes bases, cedeix aquest ús i dret a l'Ajuntament.
	- El cost de les obres a realitzar es calcularà d’acord amb els mòduls aprovats i publicats per l’Institut de Tecnologia de la Construcció de Catalunya (ITEC)
	- Exhaurits els límits de subvenció fixats, en una mateixa subvenció o per acumulació de successives subvencions, no se’n podrà a sol·licitar cap altre per l’immoble objecte de subvenció fins que passi un termini de 10 anys des de l’ultima subvenció.
	- L’ajuntament podrà comprovar en qualsevol moment la veracitat de les dades declarades. En cas d’incompliment per part dels perceptors/es de qualsevol de les obligacions previstes en aquestes bases, l’ajuntament podrà procedir, previ tràmit d’audiència, a l’anul·lació o revocació total o parcial de la subvenció, amb l’obligació inherent de les persones beneficiàries de retornar les quantitats percebudes.

2. Obligacions del beneficiari

	Els beneficiaris de les ajudes atorgades estan obligats a:

	- Haver obtingut la llicència municipal d'obres i/o regim de comunicació, segons el tipus d’obra, prèviament a l’inici de l’obra subvencionada.
	- En cas d’obres no subjectes a llicència municipal, haver notificat a l’ajuntament, mitjançant instancia, aportant pressupost i fotografies de l’estat inicial, prèviament a l’inici de l’obra subvencionada.
	- Executar les obres durant l’any objecte de les corresponents convocatòries que es facin efectives.
	- Gestionar els residus de l’obra en un centre autoritzat i seguint criteris de la normativa vigent.
	- En el cas que el beneficiari executi només una part de l'obra, l'Ajuntament podrà optar, ateses les circumstàncies de cada cas, entre la revocació total de la subvenció o el pagament d'una part proporcional a l'obra feta.
	- Justificar la inversió de les quantitats atribuïdes i la destinació dels fons i permetre les actuacions de comprovació i control de l'obra per part de l’Ajuntament d’Ascó.
	- Comunicar a l'Ajuntament, amb acreditació documental a l'efecte, la tramitació i obtenció d'altres subvencions, ajuts o recursos rebuts d'altres administracions pel mateix concepte.
	L’incompliment de qualsevol d’aquestes obligacions comportarà la pèrdua del dret a rebre la subvenció.

**SETENA. QUANTIA DE LA SUBVENCIÓ**

**1. BLOC 1. Obra nova o gran rehabilitació:**
- La quantia màxima per immoble serà 20.000€, en el cas que l’edificació estigui inclosa en la zona del casc antic (Clau A1) aquest import és de 25.000€.
- En el cost de l’obra a subvencionar s’inclouen tots els capítols d’obra les partides descrites en la base QUARTA d’aquests document.
- La quantitat màxima a subvencionar serà el 50% del cost de l’obra.

**2. BLOC 2: En el bloc de rehabilitacions, reforma i condicionament dels immobles i solars.**
- La quantia màxima per immoble serà de 20.000 €. Si alguna de les obres que es sol·licita la subvenció engloba diferents partides en percentatges diferents de subvenció s’aplicarà el % corresponen a cada una d’aquestes, sense supera el màxim de la subvenció.
- En el cas de les actuacions de rehabilitació de façanes, mitgeres i tancament, la quantitat màxima ascendirà a 25.000 € sempre que les actuacions contemplin la conservació i restauració original de la façana tal com la pedra vista, recuperació de tapio, morters de cal, així com els elements de protecció (baranes) i d’altres.
- En les actuacions de canvi i/o rehabilitacions de cobertes, la quantitat màxima ascendirà a 25.000 € sempre i que l’actuació utilitzi teula àrab amb color envellit i els terrats amb tova rústica i/o rasilla.
- Les actuacions subvencionades es descriuen en la base QUARTA d’aquest document.
- La justificació de totes aquestes actuacions hauran d’estar avalades e informades per tècnic competent i ratificades pels serveis tècnics municipals.
- La quantitat a subvencionar segons l’actuació realitzada serà:

| **CONCEPTE** | **% SUBVENCIÓ** | **QUANTIA MÀXIMA** |
|--------------|------------------|---------------------|
| Rehabilitació de façanes, mitgeres i tancaments  | 60 % / 75 % | 15.000 € / 20.000 € |
| *Si l’actuació contempla la conservació i restauració original de la façana tal com la pedra vista, recuperació de tapió, arrebossats en morters de cal, recuperació dels elements de protecció (baranes) i d’altres* | | |
| Canvi i/o rehabilitacions-reformes de cobertes | 60 % / 75 % | 15.000 € / 20.000 € |
| *Si l’actuació utilitza en la coberta la teula àrab amb color envellit i els terrats amb tova rústica i/o rasilla* | | |
| Obres de rehabilitació, consolidació i reforma d’estructures i fonaments per millorar les condicions de seguretat de l’immoble | 60 % | 15.000 € |
| Actuacions que comportin millorar en les condicions d’accessibilitat i mobilitat a l’immoble | 75 % | 15.000 € |
| Actuacions que comportin millorar en les condicions de salubritat, higiene i habitabilitat de l’immoble | 45 % | 15.000 € |
| Instal·lacions (lampisteria, electricitat, gas, telecomunicacions, equipaments fixos,...) | 45 % | 15.000 € |
| **Instal·lacions d’eficiència energètica provinents del sol, aire i subsòl**<br>*(Aquestes subvencions són compatibles i independents de totes les altres i no sumaran en l’import total de la subvenció de l’immoble)* | 75 % | 15.000 € |
| Tancament de solars urbans | 60 % | 15.000 € |

2.1. Extraordinàriament, en edificis amb un antiguitat de més de 10 anys amb greus patologies estructurals a la fonamentació degut al tipus de terreny existent a la població l que requereixen una actuació urgent per la seva estabilització i seguretat, la quantia de la subvenció serà fins un màxim del 75% del cost de l’obra amb un màxim de:
- En edificis del municipi formats entre 1 i 4 entitats d’ús, amb una superfície de solar de fins a 100 m2, la quantia màxima de subvenció serà de 100 €/m2 de superfície construïda de tot l’edifici.
- En edificis del municipi formats entre 1 i 4 entitats d’ús, amb una superfície de solar de més de 100 m2, la quantia màxima de subvenció serà de 60 €/m2 de superfície construïda de tot l’edifici.
- En edificis del municipi formats entre 5 i 10 entitats d’ús, la quantia màxima de subvenció serà de 15.000 € per entitat d’ús.
- En edificis del municipi formats per més de 10 entitats d’ús, la quantia màxima de subvenció serà de 12.000 € per entitat d’ús.
En el cas que la subvenció sigui per un edifici de varies entitats caldrà que la sol·licitud sigui demanada per la Comunitats de Propietaris. En el cas que aquesta no estigui constituïda caldrà aportar una declaració jurada signada per tots els propietaris de les diferents entitats de l’immoble.
La justificació d’aquestes actuacions hauran d’estar avalades per un projecte tècnic elaborat per tècnic competent i ratificades pels serveis tècnics municipals.
Aquesta subvenció es compatible e independent de totes les altres i no sumarà en l’import total de la subvenció de l’immoble.

**3. BLOC 3: Retirada, tractament i gestió de les cobertes de fibrociment.**
- La subvenció consistirà en l’equivalent al 95% del cost de l’obra amb un màxim de 15.000€.
- Aquesta subvenció es compatible e independent de totes les altres i no sumarà en l’import total de la subvenció de l’immoble.
- Per tal de justificar el pagament caldrà aporta certificat del gestor de residus autoritzat.

**VUITENA. SOL·LICITUDS**

Les sol·licituds i la documentació requerida s’hauran de presentar, mitjançant model d’instància normalitzat, al registre general de l’Ajuntament.
Es podrà sol·licitar la subvenció des de la publicació de l’aprovació definitiva i publicació íntegra de les bases de subvenció en el Butlletí Oficial de la Província de Tarragona i fins el 31 de desembre de l’any en curs.
1. Per sol·licitar la subvenció caldrà presentar, a més, la documentació següent:
	- Fotocòpia del DNI de la persona sol·licitant
	- Declaració responsable de no estar sotmès en cap de les circumstàncies previstes a la Llei 38/2003, de 17 de novembre, General de Subvencions i al Reial Decret 887/2006, de 21 de juliol, pel que s’aprova el Reglament de la Llei 38/2003, requerides per a tenir la condició de persona beneficiària de la subvenció
	- Si s’escau, rebut pagat de l’ICIO i taxa en relació a les obres objecte de subvenció.
	- Aportació certificat de la gestió de residus, fent constar quantitat i tipus de residus lliurats al centre autoritzat.
	- Escriptura de propietat de l’immoble o, en cas de ser arrendatari/a l’autorització de la propietat de l’immoble a la realització de les obres objecte de la subvenció

2. La presentació de la sol·licitud implica l’acceptació plena de les bases reguladores de la subvenció.

3. L’ajuntament comprovarà d’ofici la situació d’estar al corrent de les obligacions tributàries municipals. A aquests efectes, s’unirà als expedients individuals prova fefaent d’aquests extrems.

4. Els serveis tècnics municipals realitzaran inspecció abans i després de l’obra i realitzaran fotografies acreditatives.

5. Tots els documents presentats seran originals o còpies compulsades, lliurant la documentació en el Registre d'Entrada de l'Ajuntament d'Ascó, en qualsevol de les formes previstes en l'article 16 de la Llei 39/2015 de 1 d’octubre, del Procedimiento Adminastrativo Comun de las Admistraciones Públicas

**NOVENA. FORMA I TERMINI DE L’ATORGAMENT A LES PERSONES BENEFICIÀRIES**

1. Les sol·licituds presentades seran avaluades pels serveis tècnics municipals, qui emetrà un informe previ a la resolució de la subvenció.

2. L’atorgament de la subvenció es realitzarà mitjançant acord de la Junta de Govern Local.

3. El termini màxim de resolució de l’atorgament serà de tres mesos des de la presentació de la sol·licitud.

4. Les persones interessades podran interposar, amb caràcter potestatiu, recurs de reposició en el termini d’un mes, o bé recurs contenciós administratiu contra la resolució de l’ajut.

5. No es podran atorgar subvencions per una quantia superior al crèdit disponible.

**DESENA. COMPATIBILITAT**

1. Sense perjudici del que pugui establir-se per altres administracions públiques, l’ajut tindrà la condició de compatible amb les que puguin lliurar altres organismes.

**ONZENA. JUSTIFICACIÓ DE L’AJUT ATORGAT**

1. Les subvencions s’han de justificar mitjançant:
	- Documentació acreditativa de la despesa (factures) amb comprovant de pagament, en el benentès que en cas de no justificar-se la totalitat per la qual s'atorgà la subvenció, aquesta es modificarà a la baixa d'acord amb la justificació de la despesa.

2. L'ajuntament inspeccionarà els immobles, realitzarà fotografies d’abans i després, i emetrà informe. En cas de no justificar-se la totalitat de la subvenció atorgada, aquesta es modificarà a la baixa d'acord amb la justificació de la despesa.

**DOTZENA. RÈGIM SANCIONADOR**

1. Les persones beneficiàries restaran sotmeses a les responsabilitats i al règim sancionador que sobre sancions administratives estableix la normativa aplicable en matèria de subvencions, la Llei general pressupostària i la Llei general tributària.

2. L’Ajuntament iniciarà un procediment de reintegrament de la subvenció concedida i abonada indegudament de conformitat amb la legislació vigent i les presents bases.

**TRETZENA. PUBLICITAT I CONVOCATÒRIA**

1. La present Ordenança es publicarà en el Butlletí Oficial de la Província de Tarragona, així com en la seu electrònica de l'ajuntament.

2. La convocatòria de subvencions haurà de publicar-se en la Base de Dades Nacionals de Subvencions (en avant BDNS). Posteriorment, la BDNS en trametrà l'extracte al Butlletí Oficial de l’Estat per a la seua publicació. Així mateix, es donarà publicitat de la convocatòria en el Tauler d'Anuncis de la seu electrònica d'aquest ajuntament.

**DISPOSICIÓ FINAL**

En tot allò que no es preveu en aquestes bases de manera expressa, serà d'aplicació el que es disposa als articles 239 al 241 del Decret Legislatiu 2/2003, de 28 d’abril, pel qual s’aprova el Text Refós de la Llei Municipal i de règim local de Catalunya, als articles 118 a 129 del Decret 179/1995, pel qual s’aprova el Reglament d'obres, activitats i serveis dels ens locals de Catalunya, l’article 25.1 de la Llei 7/1985, de 2 d’abril, Reguladora de les Bases del Regim Local i a l’Ordenança General de Subvencions de l’Ajuntament d’Ascó.

**DISPOSICIÓ DEROGATÒRIA**

Aquestes bases deroguen les anteriors bases de subvenció d’obres de condicionament i consolidació d’immobles al municipi d’Ascó.


EL SECRETARI ACCTAL.
